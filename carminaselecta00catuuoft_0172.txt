104

Difficile est longum subito deponere amorem.
Difficile est, verum hoc qua lubet efficias.

Vna salus haec est, hoc est tibi pervincendum:
Hoc facias, sive id non pote sive pote.

O di, si vestrum est misereri, aut si quibus umquam
Extremo iam ipsa morte tulistis opem,

Me miserum aspicite et, si vitam puriter egi,
Eripite hanc pestem perniciemque mihi.

Heu, mihi surrepens imos ut torpor in artus
Expulit ex omni pectore laetitias.

Non iam illud quaero, contra me ut diligat illa,
Aut, quod non potis est, esse pudica velit:

Ipse valere opto et taetrum hunc deponere morbum.
O di, reddite mi hoc pro pietate mea.

